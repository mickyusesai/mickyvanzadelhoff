---
title: "Werken vanuit Lapland als digital nomad in 2026: wat is een goede bestemming?"
description: "Werken vanuit Lapland als digital nomad in 2026: Rovaniemi, Oulanka en Kemi, live temperatuur en daglicht, wat een maand kost en regels voor Nederlanders."
date: 2024-10-31
updated: 2026-09-20
category: "digitalenomaden"
slug: "werken-lapland-digital-nomad"
lang: "nl"
draft: false
featuredImage: "/images/headers/werken-lapland-digital-nomad.webp"
---

Steeds meer mensen leven als [digital nomad](/blog/digitalenomaden/digital-nomad-banen/). In plaats van vijf dagen per week van 9 tot 5 op kantoor te zitten, kiezen ze voor de vrijheid om locatie-onafhankelijk te werken en zo de wereld over te reizen. Overwinteren op een zonnige bestemming? Dat kan, en dat deed ik zelf jarenlang. Maar je kunt ook juist de kou opzoeken en het magische Lapland ontdekken.

In dit artikel lees je wat Fins Lapland een goede bestemming maakt om te werken: Rovaniemi als uitvalsbasis, Oulanka National Park voor je vrije dagen en Kemi aan de bevroren kust. Je ziet live hoe koud het nu in Rovaniemi is en hoeveel daglicht er vandaag is, wat een maand er kost, waar je een werkplek vindt en welke regels er voor Nederlanders gelden. Alle cijfers zijn gecontroleerd op 20 september 2026. Mijn eigen kennismaking met het hoge noorden was een Erasmus+-uitwisseling in Zweden, midden in de natuur; sindsdien snap ik waarom mensen er verliefd op worden.

<div class="live-stats not-prose" id="lapland-live" data-fallback-date="20 september 2026">
<div class="live-stats__tile"><p class="live-stats__label">Nu in Rovaniemi</p><p class="live-stats__value" data-live="temp">11,1 °C</p><p class="live-stats__sub">temperatuur op 2 meter hoogte</p></div>
<div class="live-stats__tile"><p class="live-stats__label">Zon op</p><p class="live-stats__value" data-live="sunrise">06:52</p><p class="live-stats__sub">lokale tijd (Finland loopt een uur voor)</p></div>
<div class="live-stats__tile"><p class="live-stats__label">Zon onder</p><p class="live-stats__value" data-live="sunset">19:27</p><p class="live-stats__sub">lokale tijd</p></div>
<div class="live-stats__tile"><p class="live-stats__label">Daglicht vandaag</p><p class="live-stats__value" data-live="daylight">12 u 36 min</p><p class="live-stats__sub">in december is dat nog geen drie uur</p></div>
<p class="live-stats__note" data-live="note">Cijfers van 20 september 2026. Zodra de pagina geladen is, worden ze ververst via Open-Meteo.</p>
</div>

<script>
(function () {
  var box = document.getElementById('lapland-live'); if (!box || !window.fetch) return;
  var q = function (k) { return box.querySelector('[data-live="' + k + '"]'); };
  var hm = function (iso) { return iso.slice(11, 16); };
  fetch('https://api.open-meteo.com/v1/forecast?latitude=66.5039&longitude=25.7294&current=temperature_2m&daily=sunrise,sunset,daylight_duration&timezone=Europe%2FHelsinki&forecast_days=1')
    .then(function (r) { return r.json(); })
    .then(function (d) {
      var t = d.current.temperature_2m, s = d.daily.daylight_duration[0];
      q('temp').textContent = new Intl.NumberFormat('nl-NL', { maximumFractionDigits: 1 }).format(t) + ' °C';
      q('sunrise').textContent = hm(d.daily.sunrise[0]);
      q('sunset').textContent = hm(d.daily.sunset[0]);
      q('daylight').textContent = Math.floor(s / 3600) + ' u ' + Math.round((s % 3600) / 60) + ' min';
      q('note').textContent = 'Live cijfers via Open-Meteo, opgehaald op ' + new Date().toLocaleString('nl-NL', { day: 'numeric', month: 'long', year: 'numeric', hour: '2-digit', minute: '2-digit' }) + '.';
    }).catch(function () { /* fallback numbers stay */ });
})();
</script>

## Lapland als winterbestemming om te werken

Hoewel je Instagramfeed vast vol staat met plaatjes van de meest tropische bestemmingen, kun je natuurlijk ook kiezen voor iets heel anders. Wat is er mooier dan de winter doorbrengen in Lapland? Het is de ideale bestemming rond de kerstperiode, want zeg nou zelf: wie wil er nou niet kerst vieren in het dorp van de Kerstman? Een [Lapland-vakantie](https://www.buroscanbrit.nl/vakantie/finland/fins-lapland) is erg divers, van huskysafari's tot het noorderlicht. Bovendien zijn de knusse accommodaties met houtkachels ideaal om even bij te komen en tegelijkertijd te werken. Het is een uiterst inspirerende omgeving, die je creativiteit zeker ten goede komt.

![Een laptop op een houten tafel naast een gloeiende houtkachel, met sneeuw achter het raam](/images/spots/lapland-houtkachel.webp "Werken bij de houtkachel terwijl het buiten twintig graden vriest")

Eén ding moet je wel weten voordat je boekt: het licht. Rovaniemi ligt vrijwel op de poolcirkel. De echte poolnacht, waarbij de zon helemaal niet opkomt, duurt er maar een dag of twee rond 22 december, maar in december en januari heb je hooguit twee tot vier uur schemerig daglicht. Wie voor Nederlandse klanten werkt, zit dus een groot deel van zijn werkdag in het donker, en dat doet iets met je. Andersom komt de zon van 6 juni tot 6 juli helemaal niet onder. Dit is hoeveel daglicht je per periode hebt, volgens de zonsopkomst- en ondergangstijden van Rovaniemi:

| Datum | Zon op | Zon onder | Daglicht |
|---|---|---|---|
| 1 december | 10:11 | 13:58 | 3 u 46 min |
| 15 december | 10:58 | 13:25 | 2 u 26 min |
| 1 januari | 10:50 | 13:43 | 2 u 44 min |
| 15 januari | 10:20 | 14:34 | 4 u 13 min |
| 1 februari | 09:20 | 15:43 | 6 u 22 min |
| 15 februari | 08:27 | 16:37 | 8 u 10 min |
| 1 maart | 07:33 | 17:27 | 9 u 53 min |
| 15 maart | 06:38 | 18:15 | 11 u 37 min |
| 1 juni | 02:12 | 00:20 | 22 u 07 min |
| 15 juni | – | – | 24 uur |
| 1 september | 05:48 | 20:43 | 14 u 54 min |
| 15 september | 06:34 | 19:48 | 13 u 14 min |

Bron: daglichtoverzicht van Husky Park Rovaniemi, gecontroleerd op 20 september 2026. Mijn advies voor wie wil werken: kom in februari of maart. Dan ligt er nog volop sneeuw, is de kans op noorderlicht nog groot en heb je acht tot elf uur licht. De gemiddelde temperatuur is in januari en februari −10,3 °C en in december −7,7 °C; in juli is het gemiddeld 15,6 °C.

## Rovaniemi

De bekendste plaats in Lapland is Rovaniemi, met ruim 66.000 inwoners de hoofdstad van Fins Lapland. Deze onder sneeuw bedolven stad is prachtig. Bovendien ligt de luchthaven op zo'n 10 kilometer van het centrum en is het na Helsinki de drukste luchthaven van Finland, dus de stad is eenvoudig te bereiken. Het centrum ligt zo'n 6 kilometer onder de poolcirkel; 8 kilometer ten noorden van de stad ligt Santa Claus Village, precies op de poolcirkel, waar je de Kerstman het hele jaar door elke dag kunt ontmoeten.

Geniet van de magische sferen en bewonder met een beetje geluk het noorderlicht. Je kunt er verblijven in volledig glazen accommodaties, zodat je vanuit je bed uitzicht hebt op het noorderlicht. Het Arctic SnowHotel & Glass Igloos, een half uur buiten de stad, is van 15 december tot 31 maart open als sneeuwhotel en heeft daarnaast glazen iglo's; een dagbezoek kost 35 euro. Zelfs als je aan het werk bent, kun je dit prachtige natuurfenomeen bewonderen. Ideaal toch?

![Een glazen iglo in de sneeuw onder groen noorderlicht](/images/spots/lapland-glazen-iglo.webp "Een glazen iglo: werken en slapen onder het noorderlicht")

### Werkplek en internet

Finland heeft van de beste mobiele netwerken van Europa; ook in Lapland is 4G en steeds vaker 5G gewoon beschikbaar, en een Finse simkaart met onbeperkt data is geen luxe maar de norm. Wil je toch een echte werkplek, dan is er in Rovaniemi **Y-North**, een coworking space in een verbouwd pakhuis uit de jaren zeventig aan de Aittatie 3, vlak bij het centrum. Een dagpas kost er 25 euro, een hot desk met 24/7 toegang 300 euro per maand (beide exclusief 25,5 procent btw), inclusief koffie, printen, sauna en fietsverhuur. Meer over het kiezen van een goede werkplek lees je in [mijn artikel over coworking spaces in het buitenland](/blog/digitalenomaden/co-working-space-buitenland/).

### Wat kost een maand in Rovaniemi?

Finland is geen goedkoop land, maar Rovaniemi is een stuk betaalbaarder dan Helsinki. Dit zijn de cijfers van Numbeo, gebaseerd op 13 bijdragers in de afgelopen 18 maanden en voor het laatst bijgewerkt op 17 augustus 2026; neem ze als indicatie, niet als offerte:

| Kostenpost | Prijs |
|---|---|
| Appartement met één slaapkamer, centrum | €625 per maand |
| Appartement met één slaapkamer, buiten het centrum | €580 per maand |
| Internet thuis (60 Mbps of meer) | €19 per maand |
| Maaltijd in een eenvoudig restaurant | €13,50 |
| Cappuccino | €4,38 |
| Enkele busrit | €3,25 |

Reken voor een maand met een gehuurd appartement, boodschappen, een paar keer uit eten en een coworkingpas op zo'n 1.500 tot 2.000 euro, exclusief de excursies; een huskysafari of een tocht naar het noorderlicht tikt snel aan. Vergeleken met een winter in Zuidoost-Azië is dat duur, vergeleken met een maand in Amsterdam valt het mee.

### Regels voor Nederlanders

Finland is EU, dus je hebt geen visum nodig. Je mag er tot drie maanden aaneengesloten verblijven op je paspoort of identiteitskaart. Blijf je langer, dan moet je binnen drie maanden na aankomst je verblijfsrecht laten registreren bij de Finse immigratiedienst (Migri), en zodra je in Finland gaat werken heb je een Fins persoonsnummer nodig. Aan de Nederlandse kant geldt: verblijf je in een jaar meer dan acht maanden buiten Nederland, dan moet je dat bij je gemeente melden. Hoe dat zit met belasting lees je in [mijn artikel over belasting als digital nomad](/blog/digitalenomaden/digital-nomad-belasting/).

## Oulanka National Park

Natuurlijk ga je niet alleen naar Lapland om te werken. In je vrije uren kun je genoeg leuke uitstapjes plannen. Een bezoek aan Oulanka National Park mag absoluut niet ontbreken. Dit park van 270 vierkante kilometer ligt in de regio Kuusamo, op de grens van Lapland en Noord-Ostrobothnië, en bestaat al sinds 1956. Het boslandschap is hier magisch. Het is de perfecte plek om urenlange wandelingen te maken en je helemaal één te voelen met de natuur.

De beroemdste route is de Karhunkierros, de 'Berenronde' van 80 kilometer die je in meerdere dagen loopt en die het hele jaar open is. Heb je maar een middag, dan is er de Pieni Karhunkierros van 12 kilometer of de wandeling van 8 kilometer langs de stroomversnellingen van Kiutaköngäs. Ontdek de rivieren met hun zandige oevers, waar de Oulankajoki doorheen slingert. Ook vogelspotters komen hier aan hun trekken, dankzij de ruim honderd vogelsoorten in het park. Let op: vanwege het ruige natuurlandschap is het aangeraden om voorzichtig te lopen, en in de winter heb je sneeuwschoenen of ski's nodig. In 2024 kwamen er 187.400 bezoekers, dus je bent er zeker niet alleen.

![Een houten hangbrug over een snelstromende rivier in een herfstbos](/images/spots/lapland-hangbrug.webp "De Karhunkierros in Oulanka: 80 kilometer bos, rivier en hangbruggen")

## Kemi

Kemi is een kustplaats in Lapland, aan de Botnische Golf. Wel is het heel wat anders dan de meeste kustplaatsen. In plaats van zon, zee en strand vind je er namelijk een bevroren zee. Het beroemde SneeuwKasteel dat er vanaf 1996 elke winter opnieuw werd gebouwd, wordt niet meer in die vorm neergezet; in plaats daarvan is er het SnowCastle Winter Park en een binnenexpositie van sneeuw en ijs die het hele jaar open is.

Het echte hoogtepunt van Kemi is de **Sampo**, een ijsbreker waarmee je een tocht van drieënhalf tot vier uur over de bevroren zee maakt, inclusief drijven in een overlevingspak tussen de ijsschotsen. Het seizoen 2026–2027 loopt van 18 december 2026 tot 3 april 2027. Ook kun je er een historisch museum, een kunstgalerie en een kerk bezoeken.

![Een ijsbreker in een bevroren zee onder een lage winterzon](/images/spots/lapland-ijsbreker.webp "De ijsbreker Sampo vaart van december tot april vanuit Kemi")

## Conclusie: is Lapland een goede bestemming om te werken?

Ja, met twee voorwaarden. Kom in februari of maart als je overdag licht wilt, en reken op een budget dat dichter bij Nederland ligt dan bij Thailand. Daar krijg je een stilte, een natuur en een winter voor terug die je nergens anders in Europa vindt, met wifi die beter is dan thuis. Ben jij op zoek naar een mooie plek om te werken en vakantie te vieren? Check dan zeker een van de plaatsen in Lapland. En wil je lezen hoe werken en reizen er in de praktijk uitziet, van warme naar koude landen, dan staan al mijn verhalen in [mijn gratis boek](/boek/).

<aside class="cta-box cta-box--book not-prose"><div><p class="cta-box__eyebrow">Gratis boek</p><p><strong>Dé inspiratie voor een vrij leven.</strong> Alle verhalen en lessen uit zes jaar reizen en online werken staan in mijn boek. Gratis en direct te downloaden, geen e-mail nodig.</p></div><a class="btn btn-primary" href="/boek/">Download het boek</a></aside>
